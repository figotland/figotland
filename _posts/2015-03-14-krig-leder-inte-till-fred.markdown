---
title: Krig leder inte till fred
date: 2015-03-14 09:31:00 Z
tags:
- säkerhetspolitik
authors:
- Elin Bååth
---

I somras dundrade JAS-planen över raukar och ringmur, när ryska farkoster påståddes kränka svenska områden. De senaste dagarna har det stått att läsa i de gotländska medierna om att regeringen föreslår att öka den militära närvaron på Gotland, bland annat med ett permanent militärförband. Samtidigt är upprördheten stor över Sveriges uppsägning av vapenexportavtalet med Saudiarabien.

Hur kan det komma sig att vi, år 2015, ägnar oss åt militärt försvar när all fredsforskning visar att militär upprustning inte leder till fred, men däremot stjäl pengar från social upprustning? Fred skapas genom satsningar på demokrati och genom att kvinnors närvaro i fredsprocessen säkras (se FN:s resolution 1325).

Militarism och våld skapar inte en långsiktig, hållbar och verklig fred utan bidrar snarare till en våldskultur som är nära kopplad till synen på maskulinitet. Den traditionella säkerhetspolitiken är patriarkal och bygger på att det är män som med militära medel ska försvara nationen, dess kvinnor och barn. Men det största hotet mot människors säkerhet kommer inte utifrån — det dör idag betydligt fler människor genom våld i nära relationer än genom krig.

JAS-planen som dundrade över Gotland i somras skulle få mig att känna mig trygg. För att det står “Sverige” i mitt pass. För att jag råkar tillhöra den nation planen skulle försvara. Men jag kände mig inte ett dugg trygg. JAS är ett metallbepansrat uttryck för det våld som skrämmer mig mest — det patriarkala, nationalistiska. Mot det våldet finns bara ett försvar — dess totala motsats: feministiskt människorättsarbete över alla förlegade nationsgränser.

Nu tror jag egentligen inte att gotlänningar som hurrar över militariseringen av Gotland gör det för att den får dem att känna sig så mycket tryggare. Det som det framför allt talas om är nämligen de arbetstillfällen och skatteintäkter det skapar. Låt mig en gång för alla säga detta: Arbete har inget egenvärde. Det är vad det producerar som spelar roll. Producerar det död och elände saknar det värde. Låt oss därför satsa på arbeten som producerar välfärd och fred. Arbeten som verkligen behöver utföras.