---
title: Nej till NATO! Ja till neutralitet och fred!
date: 2017-10-07 15:38:00 Z
tags:
- säkerhetspolitik
- fred
---

Nu pågår krigssimuleringar bl.a. runt Gotland. Bara på Nato-sidan (som vi helt plötsligt räknas till) är kostnaden för övningen en halv miljard kronor. Precis som i sandlådan svarar Putin med att leka lika illa på sitt håll.

Jag kan konstatera en sak – jag känner mig inte ett dugg säker eller trygg av det. Och kom ihåg att det är min, din och vår säkerhet det handlar om. Låt ingen påstå sig ha rätten att bestämma hur du ska känna. Det sker ofta när militärens män – t.ex. i sociala medier — förföljer, idiotförklarar och härskar mot den som ens piper att den vill vara med och bestämma om sin egen säkerhet.

Nato är en krigsorganisation med stort demokratiskt underskott – vi saknar insyn i den och en av dess främsta makthavare är Donald Trump. Jag känner ingen jätteönskan att överlämna beslut om min säkerhet till den eller till honom. Tvärtom, jag säger ja till fortsatt neutralitet. Ja, till att inte gå i Trumps ledband. Ja, till att inte ha hans militärer diktera hur mycket våra försvarsanslag ska öka. Ja, till att lyssna på dig – Hur kan du känna dig mer trygg och mer säker?

Om makthavarna kom till oss medborgare och sa: vi har uttömt alla diplomatiska medel i våra kontakter med ryssarna. Vi har försökt att göra Östersjön och Gotland avmilitariserade zoner. Om de sa så, ja då skulle jag ha någon förståelse för detta vansinne. Men det gör de inte. I stället deltar Sverige, och triumferar med detta, tillsammans med Natoländerna i denna hutlöst dyra krigslek — Aurora.

Mot detta vansinne måste en modern fredsrörelse växa fram och ta plats. Det är nog nu! Nej till Nato! Ja till neutralitet och fred!