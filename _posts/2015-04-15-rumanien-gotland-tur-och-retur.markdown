---
title: Rumänien - Gotland tur och retur
date: 2015-04-15 09:28:00 Z
tags:
- solidaritet
- eu-medborgare
authors:
- Elin Bååth
---

”Fată mea” viskade Aurica och klappade mig över kinden när jag anlände till Troislav, Pauleasca – ett av Rumäniens allra fattigaste områden — förra veckan. ”Flickan min”. Aurica har fött 11 barn. De första i det lilla rummet byggt av halm och lera. Sedan i det lite större huset med två rum som Vasile byggde bredvid. I lerhuset bor nu istället ett av Auricas alla barn i med sin familj — fyra personer i ett rum, alla i samma säng. Och Vasile är död. Diabetes tog honom och lämnade familjen i obeskrivlig sorg och fattigdom.

Auricas yngsta dotter heter Genesa. Vi träffades för första gången för ett år sedan på Visbys gator. Jag delade ut flygblad om Soraya Post inför EU-valet, och när jag räckte ut ett flygblad till Genesa svarade hon att hon inte kunde svenska. Vi började prata. Jag följde med till tältlägret. Vi höll kontakten. Började umgås allt mer. Jag började driva frågan politiskt och aktivistiskt. Startade nätverk och skrev debattartiklar. Allt medan vänskapen mellan oss växte sig allt starkare.

Vad jag sett, upplevt och lärt mig under den vecka jag tillbringat i Troislav kan jag inte sammanfatta i ett blogginlägg. Men jag och Genesa har filmat tillsammans, och när hon kommer tillbaka till Gotland kommer vi klippa ihop det hela till en film.

Samtidigt fortsätter kampen för mänskliga rättigheter. Frågan kommer på mitt initiativ upp i regionfullmäktige den 27/4. Och det är allvar nu. Pengarna för härbärget är nästan slut och ingen vet vad som sker efter april. Därför kommer vi vara många som står utanför fullmäktige innan sammanträdet, kring 12.15, och manifesterar för mänskliga rättigheter. Frågan tas sedan upp ca 16.00 och då hoppas jag även på att salen är full av människor som (i tystnad) visar sitt stöd. För Genesa, Aurica och alla andra människor som lever under diskriminering och fattigdom i Sverige och Europa.

Edit: Den som vill höra mig berätta om resan, samt vara med och planera inför manifestationen utanför fullmäktige, är välkommen på vårt möte den 23/4 kl 18.99 på St Hansgatan 11.