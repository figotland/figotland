---
title: Vi utmanar SD, hatet och skrämselpropagandan
date: 2018-01-23 16:22:00 Z
tags:
- val2018
authors:
- Tomas Pettersson
- Elin Bååth
guest_authors: F! Gotland
image: "/uploads/cover_23-01-18.jpg"
---

”Vill F! förbjuda SD?” skriver Hannes Müller i en insändare och avkräver oss svar. Men Müller är inte representant för SD, som uttryckligen tagit avstånd från honom.

[Müller själv sa till Hela Gotland](http://www.helagotland.se/nyheter/extra-sd-toppen-hannes-mller-lamnar-10042694.aspx) när han lämnade sin plats i partiet: ”Jag passar inte att vara ansvarig inför andra människor. Jag återgår till att vara en gubbe som pratar för sig själv.” (140808) Men några år senare valde Müller ändå att ta plats i regionfullmäktige när det blev en ledig plats. Inte för att partiet och dess medlemmar ville att han skulle sitta där. Utan tack vare att någon skrivit hans namn på SD:s valsedel.

Därför är det svårt för oss att förhålla oss till den här insändaren. Det känns rimligare att ta debatten om SD med personer som faktiskt företräder SD. Det blir ännu svårare att besvara insändaren eftersom den går in på frågor som över huvud taget inte har med politik att göra.

En stor del av insändaren handlar nämligen om att Müller är kränkt över att inte få sitta bredvid F!:s ledamot Elin Bååth, efter att han bett om att få flytta dit från den plats han tilldelats. Vi vill upplysa Müller om att det inte är en mänsklig rättighet att få sitta bredvid Elin. 68 andra ledamöter får inte heller göra det, och ingen annan har heller fått byta plats. Varför Elin valde att lämna sin stol under en del av mötet, eller varför hon valde att låta en ersättare ta en del av ett annat möte, är vidare ingenting hon behöver förklara för Müller.

Müller avslutar sin insändare med att ta upp frågan om ett förbud mot rasistiska partier, och kräver ett svar på frågan om F! vill förbjuda SD. Vi är inte på något sätt ansvariga gentemot Müller att svara på frågor om ett parti han inte ens är representant för. Men vi väljer att ändå svara, eftersom just denna fråga ligger oss så varmt om hjärtat.

F! tycker att det daltas alldeles för mycket med nazister och att normaliseringen av dem är ett hot mot vårt öppna samhälle. Vi – liksom FN – vill förbjuda organisationer som vilar på rasbiologisk grund. När det gäller SD har många av dess ledare sina rötter i den nynazistiska rörelsen, och de drar sig inte för att lägga fram populistiska och främlingsfientliga förslag. Trots detta påstår SD med läpparnas bekännelse att de har en nolltolerans mot rasism.

SD är enligt oss ett parti som måste tillåtas att verka i en demokrati. Vi vänder oss mot allt de står för och vi bemöter deras lögner och skrämselpropaganda med fakta och bättre politik. F! vill inte förbjuda SD – F! vill utmana SD.