---
title: Gotlandsmoderaternas utspel om utsatta EU-medborgare är grundlöst och populistiskt
date: 2015-11-25 08:56:00 Z
tags:
- eu-medborgare
authors:
- Lisa Tunegård
- Elin Bååth
- Mio Ribohn
- Stefan Wesley
- Emma Jernberg
---

Gotlandsmoderaternas senaste utspel om att dra in det offentliga stödet till ett natthärbärge för utsatta EU-medborgare är grundlöst och populistiskt. Det finns inga vinster att göra på att upphöra med detta härbärge. Tvärt om visar det sig gång på gång runt om i Sverige att det är betydligt dyrare med olagliga bosättningar. För olagliga bosättningar blir det. De människor som kommer till Sverige gör det för att de inte har något annat val. De kommer stanna med härbärge eller utan. Det innebär heller inget lagbrott att erbjuda stöd åt utsatta EU-medborgare — det har förvaltningsdomstolen i Linköping slagit fast.

Genom sitt förslag har moderaterna på Gotland gjort ett historiskt vägval. Man har nu positionerat sig som ett parti som är beredd att bortse från grundläggande mänskliga rättigheter, vilka enligt FN:s konvention faktiskt gäller oavsett etnisk eller nationell tillhörighet. Moderaterna skriver att Region Gotland måste prioritera “gotlänningarna”, men vilka är det? Räknas alla de asylsökande som bor här, utan att vara folkbokförda? Vad menade moderaterna annars egentligen när de sa “Refugees Welcome” tillsammans med alla oss andra?

Moderaterna är beredda att se medmänniskor sova i minusgrader på gotländsk mark. Och detta samtidigt som de rasistiska hatbrotten ökar, och flera utsatta EU-medborgare som sovit i bilar och tillfälliga bosättningar redan har dödats runt om i Sverige.

Så varför kommer M med detta förslag, om det saknar ekonomisk och legal grund? Det är ren och skär populism. Det finns grumliga vatten att fiska i och det är vad moderaterna nu gör.