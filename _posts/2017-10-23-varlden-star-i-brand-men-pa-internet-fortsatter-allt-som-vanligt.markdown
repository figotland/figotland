---
title: Världen står i brand men på internet fortsätter allt som vanligt
date: 2017-10-23 08:53:00 Z
tags:
- antirasim
---

Under en vecka har det rapporterats om fyra asylboenden och hem för ensamkommande flyktingbarn som har satts i brand. Igår gick en beväpnad man in på en skola i Trollhättan och knivhögg fyra personer varav två dog. Polisen har bekräftat att mördaren hade rasistiska och nazistiska intressen.

Rasisterna skrek sig hesa om att ökad invandring och ökad asylmottagning skulle leda till ökad terrorism. Men de talade aldrig om att det var de själva som var terroristerna.

På min Facebook ser jag person efter person som delar ”nyheter” från Fria tider och Avpixlat eller helt utan källa. Jag läser att vi måste ”hjälpa våra egna först”, att Sverige ”inte har plats” för att ta emot fler flyktingar, att vi sparar massor av pengar på att ”hjälpa dem på plats”. Helagotland.se skriver på sin Facebook-sida om en inventering av lokaler som kan användas som tillfälliga asylboenden på Gotland. I kommentarsfältet frodas rasismen. Någon kallar människorna som flyr för sina liv för ”bidragsturister”, någon annan skriver om hur orättvist det är att hen måste betala flera tusen för boende på Gotland, en tredje skriver om hur människor från Somalien, Afghanistan och Syrien är våldtäktsmän.

Det här är till alla er som delar rasistiska och nazistiska inlägg, med ursäkten att ni ”bara är oroliga över Sverige”, med ursäkten att ni ”bara är realister”, med ursäkten att ni ”vill hjälpa folk att få upp ögonen för vad som pågår”. Det här är till er: Ni bidrar till normaliseringen av rasismen, ni bidrar till att hatet ökar. Personerna bakom den senaste tidens terroristdåd såg att de hade uppbackning. De läste det ni delade. De agerade på det ni delade. Men ni var ju bara oroliga över Sverige. Ni var ju bara realister.

Idag kom ett anonymt hot mot skolorna i Visby. Hatet och hoten tar inte slut, men det gör inte heller kärleken. Idag skickar jag all min värme och kärlek till alla er som någonsin har blivit berörda av hatet. Jag skickar all min kärlek till alla er som är rädda, upprörda eller chockade. Jag skickar all min kärlek till alla er som behöver det.