---
title: Skapa hjärterum i Almedalen
date: 2017-06-28 08:00:00 Z
image: "/uploads/cover_28-06-17.jpg"
---

Den som letar efter F! på årets Almedalsvecka hittar oss inte. Där vi skulle ha varit finns istället tomma, rosa skor med texten HJÄRTERUM. För när nazisterna tillåts närvara tvingas andra frånvara.

Feministiskt initiativ bojkottar i år Almedalsveckan, på grund av att nazistiska Nordiska motståndsrörelsen getts tillåtelse att delta. Genom att bojkotta Almedalen markerar vi mot legitimeringen av rasism och nazism, samtidigt som vi vill visa vår solidaritet med alla de, personer och organisationer, som på grund av det påtagliga hotet tvingas till tystnad på plats eller inte alls närvarar i Almedalen.

Vi är idag många som känner det sexistiska och rasistiska hatet, hotet och våldet inpå bara skinnet. Det tystar oss och det dödar det demokratiska samtalet. Det gör att vi inte tar plats. Våra röster, erfarenheter och kunskaper får inte vara med. Konsekvenserna är förödande och påtagliga, för enskilda personer men också för ett samhälle där alla människor ska ha samma rättigheter, skyldigheter och möjligheter.

Vi kan aldrig acceptera att antidemokratiska krafter tillåts delta i våra gemensamma politiska och demokratiska rum. Här gäller överenskommelsen om att alla människor är lika mycket värda. Därför vill feministiskt initiativ att regeringen ska förbjuda nazistisk organisering och att polisen inte ska ge nazistiska grupper rätt att hålla torgmöte. Ingen ska någonsin hindras att delta i det offentliga samtalet eller rummet på grund av hat, hot eller våld.

Vi måste skapa HJÄRTERUM i Almedalen och på alla andra ställen — rum där alla har möjlighet att delta i säkerhet och göra sin röst hört utan hot, hat och våld.