---
title: Nazismen är ett hot mot yttrandefriheten
date: 2017-04-22 09:47:00 Z
tags:
- demokrati
authors:
- Elin Bååth
- Nina Ruthström
- Stefan Wesley
- Cecilia Herdenstam
- Emma Jernberg
- 
---

För ett par veckor sedan brann det i Vikarbyn i Rättvik. Det var hemma hos systrarna Kallur och det som brann var en regnbågsflagga. Strax efter dådet gick Nordiska motståndsrörelsen (NMR) ut och tog på sig ansvaret. Utan smygande eller hemlighetsmakeri. För det är så NMR jobbar — med våld och hot.

När Expo i början av 2014 granskade NMR visade det sig att 51 % var dömda för olika typer av våldsbrott, såsom mord, misshandel och våldsamt upplopp och 49 % var dömda för vapenbrott. Flera medlemmar sitter för närvarande häktade för bombdåd som utreds av SÄPO. Åklagaren överväger att rubricera brotten som terrorbrott.

De grupper som NMR riktar sitt våld och sina hot mot är i första hand rasifierade, HBTQ-personer, feminister och vänsterpolitiker, men så sent som i höstas råkade till och med SD Gotland ut för hot efter NMR:s besök på ön. Så extrema är deras åsikter att till och med SD-företrädare kan betraktas som ”rasförrädare”.

NMR benämner sig själva med stolthet som nationalsocialister och hyllar öppet Hitler. De förnekar att Förintelsen ägt rum, men driver samma idéer som Hitler om att världen för närvarande styrs av en judisk konspiration, ”som med alla tillgängliga medel” måste störtas.

Att ge NMR en plats på Almedalsveckan liknar ingenting vi tidigare sett på Gotland. Regionen hänvisar till yttrandefriheten, men vad händer med yttrandefriheten när människor — från vänster till höger — skräms till tystnad? De hot som riktades mot gotländska politiker i höstas under NMR:s aktivitet på ön var så allvarliga att ledamöter avgick från fullmäktige. Andra fick polisbeskydd och vågar inte längre vara offentliga. För andra finns inte möjligheten att gömma sig för att komma undan NMR:s våld — för den som har en mörk hudfärg, bär hijab eller lever med någon av samma kön kommer Almedalsveckan innebära en ständig rädsla.

Regionen har juridisk rätt att neka deltagande med hänsyn till den allmänna ordningen. Mot bakgrund av NMR:s våldsamma och kriminella metoder — så grovt att åklagaren överväger benämna det terrorbrott — har den aspekten aldrig varit mer relevant. Vi uppmanar arrangörsgruppen, det vill säga de ansvariga gotländska politikerna från S, V, MP, L, C och M, att neka NMR att delta på Almedalsveckan. Yttrandefriheten tillåter var och en att ge uttryck för sina åsikter, men inte att delta i precis alla arrangemang. Det är vidare en mänsklig rättighet att slippa förföljas, hotas och tystas, men inte att få en plats på Almedalsveckan.