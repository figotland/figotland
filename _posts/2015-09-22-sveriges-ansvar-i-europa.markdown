---
title: Sveriges ansvar i Europa
date: 2015-09-22 08:50:00 Z
tags:
- solidaritet
- migration
authors:
- Elin Bååth
- Lisa Tunegård
---

Dödsfallen bland människor som flyr för sina liv genom Europa fortsätter att öka. Sverige väljer ett passivt agerande i den pågående flyktingkrisen. Regeringen med Stefan Löven i spetsen deklarerar att ”Nu måste fler länder kliva in och ta sitt ansvar.” Vi i Feministiskt Initiativ undrar vad som hände med vårt eget ansvar?

I brist på en tydlig politik kliver befolkningen fram. Det skapas insamlingsgalor och det samlas pengar och kläder. Familjer åker till Grekland, inte för att semestra utan för att finnas där för de som tar sig till ön Lesbos. Folk gör det de kan, för att regeringen inte gör det. För att Europa inte gör det. Det Europa som kommit överens om att arbeta efter FN:s flyktingkonvention men som när det väl kommer till kritan bryter mot denna och gör precis tvärtom. Att söka asyl är en mänsklig rättighet som vi nu tar ifrån våra medmänniskor som befinner sig på flykt. Och mitt i detta Europa står Sverige och klappar sig för bröstet och fortsätter att lägga över ansvaret på de andra EU-länderna.

”Jag är stolt över Sverige” sa Stefan Löven under sitt tal i Stockholm för någon vecka sedan. Men när människor dör i gummibåtar på Medelhavet, barn sprutas med tårgas vid den ungerska gränsen och murar byggs upp som stänger ute människor från vårt ”öppna” Europa, ja då känner vi allt annat än stolthet.

Det Sverige behöver nu är en regering med tydlighet. En regering som tar det ansvar som utlovats. ”Den som är i behov av skydd ska få en fristad i vårt land” står det i Socialdemokraternas valmanifest. Se då till att säkra flyktvägarna så att vi kan ge det. Dublinförordningen måste omförhandlas; sätt press på EU-kommissionen!

Vi kommer att möta tusentals människor som tagit sig till Sverige på sådana sätt som vi inte ens kan föreställa oss. EU har satt människor i den sits att de får ta sig till Europa på de mest farliga sätt. Vi måste införa humanitära visum så att människor inte dör i lastbilar på europeiska vägar eller drunknar från sjunkande båtar på Medelhavet. Och de som klarar hela vägen till Sverige? Ska vi prata om dem Stefan Löven? Eller ska frivilliga hjälparbetare, solidaritetsgrupper, familjer och enskilda individer fortsätta att bära ansvaret för Sveriges solidaritet? Feministiskt Initiativ tycker inte det. Den handlingskraft som befolkningen visar kräver vi nu att regeringen tar till sig och för vidare. Reagera och agera!

”Jag är stolt över Sverige.” sa du. Gör oss stolta över Sverige svarar vi.