---
title: Ny representant i hälso- och sjukvårdsnämnden
date: 2016-02-22 10:40:00 Z
tags:
- f! gotland
authors: Elin Bååth
image: "/uploads/cover_22-02-16.jpg"
---

På dagens regionfullmäktige valdes Annika Wassén till ny representant för F! i hälso- och sjukvårdsnämnden. Åh, vad glada vi är att vi lyckats knipa denna mångsysslande stjärna på aktivisthimlen till partipolitiken och F!. Annika presenterar sig själv såhär:

“Jag är född och uppvuxen i Göteborg men kom till Gotland för första gången i 20-års åldern för att gå Ella pop- och rocklinje på Gotlands folkhögskola. Jag blev kär i ön och blev kvar här i flera år.

Efter några år tog jag en avstickare till Malmö och Göteborg och studerade genusvetenskap och sedan musik- och ljuddesign. Idag är jag tillbaka på Gotland och jobbar på Fenix Ungkulturhus. På fritiden sysslar jag helst med musik och skriver.

Mina stora drivkrafter i livet har alltid varit kultur och politik. Jag drivs framförallt av genusfrågor, HBTQI-frågor och antirasism. Rättvisa, jämlikhet och intersektionalitet är viktigt. Så att bli partipolitisk i just F! kändes självklart.”

Välkommen till F! Annika, och grattis hälso- och sjukvårdsnämnden!