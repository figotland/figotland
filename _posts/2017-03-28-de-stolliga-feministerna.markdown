---
title: De stolliga feministerna
date: 2017-03-28 09:50:00 Z
tags:
- feminism
authors:
- Elin Bååth
- Nina Ruthström
image: "/uploads/cover_28-03-17.jpg"
---

När Peter Wennblad (M) tillträdde som ordinarie ledamot i regionstyrelsen här om dagen blev ett av hans första uttalanden att “Feministiskt Initiativ är väl det enda partiet som lokalt ger SD god konkurrens när det gäller stolligheter”.

F! har, på helt ideell basis, med de minsta resurserna, varit ett av de allra mest aktiva partierna på Gotland de senaste åren. I fullmäktige och media. På sociala medier och gatan. I studiecirklar och debatter.

Vi gör det för att vi tror att ett annat samhälle inte bara är möjligt, utan helt nödvändigt om vi ska klara planetens gränser och människors liv. Vår drivkraft är inte några kronor extra i den egna plånboken efter skatt, utan ett värdigt samhälle för alla människor, oavsett bakgrund. En värld som sätter omsorgen om det sköra livet — vattnet, luften, jorden, och varandra — absolut först.

Tanken nästan svindlar — det är en värld som är så smärtsamt långt bort från det samhälle vi känner till. Från arbetshets, konkurrens, näthat, våldsmakt, dominans och egoism. Så långt bort att den som tror att den är möjlig kanske till och med framstår som stollig.

Ordet "feminist” myntades på 1800-talet och var då ett skällsord om de stolliga kvinnor som ansåg sig ha rätt att också få rösta. Liksom vi idag bär det ordet med stolthet, tar vi emot nya skällsord och försök till förlöjligande och förminskande med lugn. För vi kämpar för dem också — nättrollen, hatarna, patriarkerna. För att också de en dag ska kunna lägga ner sina sköldar av hat och kunna leva i ett tryggt och hållbart samhälle

När Feministiskt initiativ i helgen höll partikongress var F! Gotland på plats och var med och formade den politik som visar vägen mot ett sådant samhälle. Vi antog en migrationspolitik som kräver allmän flyktingamnesti tills Sverige kan garantera en rättssäker asylprocess. Vi antog en säkerhetspolitik som prioriterar mänsklig säkerhet framför militarisering och nationalism.

Och vi antog en skattepolitik som syftar till att omfördela Sveriges idag mycket orättvist fördelade tillgångar. För vi kan räkna — vi vet att våra förslag kostar. Men vi vet också det som varken Moderaterna eller SD vill att någon ska veta — att resurserna egentligen hade räckt alldeles utmärkt, om vi bara delat lika. Om de som sitter på stora ekonomiska tillgångar och höga löner gav upp sina privilegier.

Vi fortsätter kämpa för en rättvis, jämlik och hållbar värld. Och vi kämpar för alla, även de som kallar oss stolliga. Med kärleken som drivkraft.